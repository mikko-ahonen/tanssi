---
layout: post
title:  Traumat tanssissa
description: Traumat tanssissa
date:   2022-07-21 12:00:00 +0300
image:  '/images/110.jpg'
seotags: [trauma]
tags:   [trauma]
---

Jotta voimme tanssia “paremmin”, meidän täytyy rentoutua.

Jokainen tietää, että emme voi vain päättää rentoutua. Analyyttinen mielemme ei pysty tuosta vaan käskemään kehoamme rentoutumaan. Kehossamme on noin 850 lihasta. Meiltä puuttuu keho-mieli -yhteys suurimpaan osaan niistä. On toki olemassa metodeja yhteyden kehittämiseen, kuten Alexander-tekniikka, Feldenkreis jne. Ensin meidän on tultava tietoisiksi siitä että lihas on jännittynyt, tensiossa, jonka jälkeen voimme pikkuhiljaa kehittää herkkyyttämme lihaksen rentouttamisessa ja jännittämisessä.

Mistä kehon tension tulevat? Ne vaikuttavat olevan alitajuisia tapoja. Vaikka oppisin rentouttamaan jonkun lihaksen kehittämällä mielen ja kehon yhteyttä ja lihaksen kontrollointia, muutamaa minuuttia myöhemmin unohdan rentouttaa lihasta, ja huomaan että lihas on taas jännittynyt. Huvittavaa on, että tämä tapahtuu vaikka yrittäisin tietoisesti keskittyä muistamaan pitää lihas rentona!

Näiden tavoiksi iskostuneiden tensioiden takana vaikuttaisi olevan jotain. Jos loukkaan vaikka jalkani, fyysisen trauman ympärillä olevat lihakset suojaavat aluetta jännittämällä, jotta voin parantua. Jos tensio jatkuu, lopulta siitä tulee tapa. Myöhemmin muut asiat vievät huomiomme, unohdamme tavan, ja siitä tulee alitajuinen ja se kroonistuu. Saattaa olla että myöhemmin en enää edes muista että minulla on tuollainen tapa, en huomaa sitä edes silloin kun lihas on jännittynyt.

Kun alkuperäinen vamma on parantunut, tapaa ei enää tarvita. Ei kuitenkaan ole olemassa automaattista prosessia jolla voisimme oppia siitä pois. Koska tavasta on tullut alitajuinen, emme edes tiedä että meidän kannttaisi oppia siitä tavasta pois. Keräämme elämämme aikana monia tällaisia alitajuisia kehollisia tapoja. Kun vanhenemme, meistä voi tulla traumakimppuja, jos emme päätä tehdä asialle jotain.

Sanonta “selvitä säikähdyksellä” tarkoittaa että mitään ei varsinaisesti sattunut, säikähdimme vain, ja koska säikähdys meni ohi, mitään vahinkoa ei syntynyt. Joskus kuitenkin tuollainen säikähdys, jopa sellainen jota pidämme mitättömänä, voi synnyttää emotionaalisen trauman. Emotionaalinen trauma on samankaltainen kuin fyysinen trauma — muodostamme emotionaalisia “tensioita” sen ympärille, jotta voisimme parantua traumasta. Myöhemmin nämä tensiot voivat muuttua tavaksi, ja lopulta tavoista voi tulla alitajuisia.

Länsimaissa olemme tottuneet ajattelemaan, että keho, mieli ja tunteet ovat erillisiä. Itse ajattelen, että ne ovat kietoutuneet yhteen. Uskon, että jokaista fyysistä traumaa vastaa emotionaalinen trauma sekä päinvastoin. Tämän voi kokea esim. hieronnassa, jossa fyysisen trauman rentouttaminen voi vapauttaa tunteita.

Miten opimme pois tällaisesta tavasta? Kuvitellaan, että asetan tavoitteekseni oppia pois jostain tavaksi iskostuneesta lihaksen tensiosta. Kun sanon, että asetan sen tavoitteekseni, tarkoitan että kohdistan kaiken energiani ja huomioni siihen, että oppisin pois tästä tavasta. Ensin opettelen näkemään ja tuntemaan kun tensio syntyy. Sen jälkeen opin jännittämään ja rentouttamaan lihasta. Mutta lihasjännitys tulee silti yhä uudelleen takaisin.

Päätän ottaa yksityistunnin tanssinopettajalta. Pyydän opettajaa muistuttamaan minua joka kerta kun hän kokee lihakseni jännittyvän. Keskitän kaiken huomioni tuohon lihasjännitykseen ja siihen että muistan rentouttaa sitä. Muutaman minuutin päästä opettaja muistuttaa minua jälleen lempeästi siitä, että lihas on jännittynyt.

Tuntuu kuin olisin herännyt unesta. Vain muutamassa minuutissa unohdin rentouttaa lihasta, vaikka olin päättänyt keskittää kaiken huomioni sen muistamiseen. Miksi on niin vaikeaa oppia pois tällaisesta tavasta, vaikka pistäisin kaiken huomioni siihen? Miksi on niin vaikeaa muistaa edes sitä, että olen asettanut tavoitteekseni muistaa tuon lihaksen rentouden?

Tämä näennäinen paradoksi on selitetty emotionaalisia traumoja koskevassa kirjallisuudessa. Kun koemme emotionaalisen trauman, voimme parantua siitä heti, jos saamme saman tien rakastavaa turvaa.

Mutta voi olla että meiltä puuttuu tämä rakastava turva. Monet emotionaaliset traumat ovat peräisin lapsuudesta. Vanhempamme eivät ole aina paikalla kun meille tapahtuu traumaattisia asioita. He eivät välttämättä ymmärrä että tarvitsemme rakastavaa turvaa, jos vaikka tapahtuma tuntuu heistä mitättömältä. Kaikki vanhemmat eivät välttämättä osaa antaa rakastavaa turvaa. Joskus vanhempi voi olla myös trauman aiheuttaja.

Emme siksi välttämättä parannu traumasta heti, ja voimme sisäistää sen. Tällainen trauma tulee krooniseksi ja tiedostamattomaksi.

Jotta voisimme parantua tuollaisesta emotionaalisesta traumasta, meidän täytyy elää se uudelleen. Meidän täytyy kokea trauma tässä hetkessä, niin kokonaisvaltaisesti kuin mahdollista. Samaan aikaan meidän täytyy kokea sitä rakastavaa turvaa jota vaille jäimme kun koimme trauman ensimmäistä kertaa. Toinen ihminen voi tarjota meille tämän rakastavan turvan, mutta voimme oppia antamaan sitä myös itse itsellemme.

Tämä ei silti selitä miksi on niin vaikeaa muistaa tavoitteemme oppia pois tuollaisesta tavaksi muuttuneesta lihasjännityksestä. Näennäinen paradoksi on, että samanaikaisesti haemme sekä rakastavaa turvaa jotta voisimme parantua traumasta, että myös tavallaan lähdemme sitä karkuun.

Kun koemme, että olemme löytäneet rakastavan turvan, trauma alkaa tulla pinnalle, jotta voisimme parantua siitä. Tämä kokemus saa meissä aikaan kehollisia jännityksiä. Joskus pelästymme näitä kehomme reaktioita, ja meillä on muita tapoja jotka saavat meidät toimimaan tavalla jotka eivät edistä paranemista.

Esimerkiksi tanssiessa voimme projisoida lihasjännityksemme toiseen henkilöön, siis kokea että toinen on jännittynyt vaikka olemme sitä itse. Saatamme suuttua hänelle siitä että hänen jännityksensä estää meitä tanssimasta.

Meiltä voi myös puuttua rakastava suhtautuminen omaa tavaksi syntynyttä ja kroonistunutta tensiota kohtaan. Jotta voimme suhtautua siihen rakastavasti, meidän on ensin hyväksyttävä se. Se on vaikeaa, koska yleensä ajattelemme että tensiot ovat “huonoja” ja haluamme niistä eroon. Tällainen asenne kuitenkin estää parantumisen.

Tanssi voi myös olla parantava prosessi, jos koemme että toinen henkilö tarjoaa meille sen rakastavan turvan jota kaipaamme. Voimme kokea syvempiä tunteita sisäisesti, ja ne voivat myös nousta pintaan. Saatamme esimerkiksi alkaa itkemään. Suomessa meillä on vahvat sosiaaliset normit tunteiden julkista esittämistä vastaan, joten tuntuu vaikealta antaa tanssiessa itkun tulla. Ainakin minulle kuitenkin on iso kunnia olla läsnä ja osallisena kun trauma paranee.

Käännetty englanninkielisestä versiosta, joka on alun perin osoitteessa https://cerebrar.wordpress.com/2022/07/21/traumas-in-dancing/

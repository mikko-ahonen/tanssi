---
layout: post
title:  Intentio
description: Intentio
date:   2023-03-22 12:00:00 +0300
image:  '/images/110.jpg'
seotags: [intentio]
tags:   [intentio]
---
Juttelin viejän kanssa, jolla on hyvin samanlainen tanssifilosofia kuin minulla. Etsimme molemmat jaettua liikettä, sellaista joka pohjautuu tunneyhteyteen.

Tämä viejä pohti saamaansa palautetta. Muutamakin seuraaja oli toivonut häneltä “vahvempaa” vientiä. Viejä tulkitsi tämän siten, että viennissä pitäisi olla enemmän fyysistä voimaa. Hän koki tässä ristiriidan, koska fyysinen voima viennissä tuntuu seuraajan määräilyltä ja pakottamiselta, joka on puolestaan ristiriitaista tunneyhteyden kanssa.

Ehdotin, että ehkä he toivoivat vientiin pikemminkin vahvempaa intentiota kuin enemmän fyysistä voimaa.

Mitä tämä intentio sitten on?

Neurotutkija Rodolfo Llinaksen mukaan liikkeeseen tarvitaan kolme asiaa: pitää päättää mihin liikkua (aivot), tarvitaan jonkinlainen fyysinen tapa liikkua (keho, raajat), sekä myös motivaatio eli sitoutuminen liikkeeseen (tunne). Sanan motivaatio alkuperä on samassa latinankielisesä sanassa movere joka on esim. englannin kielen liikettä tarkoittavassa sanassa movement. Tämä sitoutuminen liikkeeseen on yksi osa intentiosta.

Intentiosta puhutaan myös taijissa. Taijissa jatkuva liike muodostuu yksittäisistä asennoista. Yksittäistä asentoa voidaan testata siten, että testattava seisoo yhdessä asennossa ja testaaja työntää häntä. Jos asento on vahva, työntöä ei tarvitse vastustaa fyysisellä voimalla vaan paikallaan pysytään kuin itsestään. Vaikka fyysistä voimaa ei tarvita, jonkinlaista “energiaa” kuitenkin kohdistetaan testaajan suntaan.

Testaamisesta on myös edistyneempi versio, jossa viisi (tai enemmän) ihmistä seisoo jonossa, kädet edessä olevan harteilla, ja jonon ensimmäinen pitää käsiä testattavan kehossa. Jos testattava henkilö yrittää liikuttaa jonoa fyysisellä voimalla, mitään ei tapahdu. Mutta jos hän pystyy suuntaamaan sisäistä “energiaa” jonon suuntaan, jopa viimeinen henkilö voi tuntea jotain. Tällainen kohdistettu “energia” on toinen osa intentiosta.

Kun tanssissa on hyvä yhteys, se voi tuntua kuin seuraaja osaisi lukea ajatuksiani. Vaikka fyysinen vientini olisi selvä, jos minulla on samaan aikaan kaksi ajatusta viennistä, herkkä seuraaja saattaa hämääntyä. Hän saattaa jopa kuvitella tehneensä “virheen” (ja jopa pahoitella sitä), vaikka todellisuudessa syy oli minun epäselvässä intentiossani.

En ole systemaattisesti harjoitellut intention vahvistamista tanssissa, eli kohdistetun “energian” lisäämistä. Olen kuitenkin huomannut, että mitä enemmän vastustusta seuraaja tarjoaa minulle ennen kuin seuraa, sitä enemmän joudun oppimaan tuon vastustuksen ylittämistä. Samalla joudun harjoittelemaan kykyäni ylittää vastustusta.

Koska miehet antavat seuratessaan enemmän vastustusta ennen seuraamista, intentioni tuntuu vahvistuneen enemmän miesparin — käytännössä siis opettajan — kanssa harjoitellessa. Koska intentiota voi nimittää myös maskuliiniseksi energiaksi, eniten olen oppinut maskuliinisuutta näissä tilanteissa. Tämä lienee monelle yllätys, koska miesten kanssa harjoittelua pidetään yleisemmin aika feminiinisenä.

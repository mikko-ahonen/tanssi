---
layout: post
title:  Kuka saa määrätä?
description: Kuka saa määrätä tanssissa?
date:   2023-10-24 12:00:00 +0300
image:  '/images/110.jpg'
seotags: [vise]
tags:   [vise]
---
Perinteinen mielikuva paritanssista on, että “mies vie ja nainen vikisee”. Voimme sanoa, että sen taustalla on eräänlainen tanssin “filosofia” jossa mies on pomo. Mies määrää mitä tanssissa tehdään ja nainen on mahdollisimman passiivinen — ehkä jopa tottelevainen.

Nykyään paritanssin opetuksessa puhutaan pääasiassa aktiivisesta seuraamisesta. Tässä taustalla on filosofia, että molemmat ovat tasaveroisia kumppaneita ja tanssi syntyy yhdessä tekemisestä, jossa vastuuvuoro vaihtuu. Voimme nähdä sen jonkinlaiseksi vastakohdaksi perinteiselle mielikuvalle paritanssista.

Molempien tanssin filosofioiden taustalla vaikuttaa olevan ääneenlausumaton oletus siitä, että tanssissa keskeistä on, kuka saa päättää mitä tehdään, eli viime kädessä siitä miten määräysvalta tanssissa jakautuu.

Toisin sanoen, ne pohjautuvat oletukseen, että tanssissa on rajallinen määrä määräysvaltaa, eli määräysvalta on jonkinlainen “niukka resurssi”. Perinteisessä tanssissa kaikki määräysvalta on miehellä, kun taas modernissa tanssissa määräysvalta jaetaan uudelleen reilummalla tavalla viejän ja seuraajan kesken, vuorotellen.

Tämä on ihan ymmärrettävä tapa ajatella asiaa, erityisesti kun sitä tarkastelee suhteessa perinteiseen tapaan ajatella tanssia. Samalla kuitenkin se, miten näistä asioista puhutaan, piilottaa sen, että on muitakin tapoja tanssia, jotka eivät lähde siitä, miten määräysvalta tanssissa jakautuu.

Kirjassa Mindset kuvataan, kuinka ihmisillä on kaksi perimmäistä tapaa suhtautua johonkin resurssiin. Toisen mukaan tuon resurssin määrä maailmassa on rajattu. Silloin olennaista on kysymys siitä, miten resurssi tulee jakaa reilusti. Viime kädessä siinä on kyse jonkinlaisesta valtataistelusta resurssin jaon suhteen. Kirjassa tätä suhtautumista kutsutaan nimellä fixed mindset. Toisessa suhtautumistavassa resurssin määrää ei pidetä rajattuna, vaan sen ajatellaan sen määrän voivan kasvaa, joskus jopa rajattomasti. Tätä suhtautumistapaa kutsutaan nimellä growth mindset.

Tästä voimme päätellä, että ainakin teoriassa voi olla sellaisiakin tapoja tanssia, jossa voi kokea että määräysvalta tanssissa ei ole rajattu, vaan että sen määrä voi vaihdella — ja erityisesti se voi lisääntyä. Tällaisessa tanssin muodossa olennaista on etsiä tapoja jolla molemmille osapuolille tulee enemmän vapautta, koska se puolestaan luo mahdollisuuksia myös itseilmaisulle. Tällaiseen tilaan päästäksemme meidän on kuitenkin ensin päästettävä irti jostain, joka on siis pohjimmiltaan valtataistelua.

Aktiivista seuraamista opetetaan ilmauksella “mies ehdottaa, nainen tulkitsee”. Tämä ilmaus pitää sisällään ääneenlausumattoman käsityksen siitä minkälaisia kognitiivisia prosesseja ihmisessä tapahtuu tanssin aikana.

![Viejä ehdottaa, seuraaja tulkitsee](/images/aktiivinen-seuraaminen.png)
<p style="text-align: center;"><i>Viejä ehdottaa, seuraaja tulkitsee</i></p>

Tulkitseminen on useimmille meistä älyllinen prosessi. Kiteytettynä tässä filosofiassa viejällä on jonkinlainen ajatus siitä mitä olemme tekemässä, ja hän tekee sen mukaisen ehdotuksen. Useimmat käsittävät aktiivisen seuraamisen siten, että seuraaja tuntee ehdotuksen kinesteettisesti kehossaan, havaitsee älyllisesti mikä ehdotus on ollut, keksii ehdotukselle älyllisesti sopivan tulkinnan, ja muuttaa tulkinnan kehon liikkeeksi. Viejä seuraa seuraajan tulkintaa. Yksi olennainen seuraus on, että tässä tanssitavassa on aina selvä, havaittava viive ehdotuksen ja tulkinnan välillä.

Tämä on yksi täysin toimiva tapa opettaa ja oppia tanssia, jota en halua mitenkään väheksyä. Sen opetustavan kautta voi oppia tanssimaan varsinkin kinesteettiseen energiaan pohjautuvaa tanssia, joka voi olla hyvin näyttävää ja sulavaa. Kinesteettiseen yhteyteen pohjautuvassa tanssissa korostuu liikkumisen ilo.

Samalla kuitenkin tapa, jolla jolla puhumme tanssista, hämärtää sitä, että kumpikaan näistä tavoista — perinteiseksi mielletty tanssin muoto tai tämä aktiiviseen seuraamiseen perustuva modernimpi muoto — eivät ole ainoita paritanssin muotoja.

Itse olen kokenut omimmaksi tanssin muodoksi kolmannen, tunneyhteyteen perustuvan tanssin. Se on minulle helpointa kokea suljetun otteen tansseissa, ehkä parhaimmillaan kizomban perinteisissä muodoissa. Tosin joskus yhteys tuntuu löytyvän helpommin kädenalitansseissa.

![Tunneyhteyteen pohjautuva tanssi](/images/tunneyhteystanssi.png)
<p style="text-align: center;"><i>Tunneyhteyteen pohjautuva tanssi</i></p>

Tässä tanssin muodossa olennaista ei ole se miten määräysvalta jakaantuu. Parin yhteisenä tavoitteena on mahdollisimman syvä tunneyhteys, joka syntyy kun liikumme yhdessä. Joskus puhutaan kokemuksesta, jossa koemme kuin olisimme yksi eläin jolla on yksi pää ja neljä jalkaa.

Kyseessä on nimenomaan tunnekokemus. Jos kokemusta yrittää istuttaa ajatusmalliin jossa keskeistä on, kenellä on tanssin määräysvalta, syntyy käsitys siitä että ilmauksessa pää on viejän pää, eli puhe on perinteisesstä tavasta tanssia, jossa mies päättää kaikesta. Siitä ei kuitenkaan ole kyse.

Tunneyhteyden välittämään intentioon perustuva tanssi tuntuu maagiselta, joskus siltä kuin seuraaja pystyisi lukemaan ajatuksiani. Tavallaan niin onkin. En kuitenkaan usko, että kyseessä on mitään varsinaisesti yliluonnollista. Ajattelen, että nykytiede ei vain tunne eikä siksi osaa selittää tätä ilmiötä.

Samanlaisia kokemuksia voi löytää myös kamppailulajeista. Esimerkiksi Bujinkan ninjutsussa on viidennen asteen mustan vyön kokeessa godan-testi, jossa oppilas istuu maassa silmät sidottuna selin opettajaan. Opettaja lyö oppilasta ylhäältä päähän miekalla, ja oppilaan tehtävä on väistää kun hän tuntee opettajan lyövän. Perinteisesti koe on tehty oikealla miekalla, mutta nykyisin käytetään kai puumiekkaa. Ja harjoitellessa jotain pehmeämpää.

[![Ninja Godan Test](/images/ninja-godan-preview.png)](https://www.youtube.com/watch?v=wfpIwjtJL0I "Ninja Godan Test")

Taijissa intentiota testataan kokeella, jossa koetta tekevä henkilö seisoo asennossa ja joukko muita henkilöitä (itse olen ollut kokeillut tätä viidellä henkilöllä) seisoo peräkkäin jonossa kädet toistensa hartioilla. Koetta tekevä kohdistaa intentiolla energiaa kohti jonoa. Viimeisinkin jonossa saattaa tuntea jonkinlaisen impulssin jonka seurauksena hän saattaa liikahtaa. Opettajat saavat viimeisenkin jonossa horjahtamaan ja ottamaan askeleen. Jos jonoa yrittää liikuttaa fyysisellä voimalla, siitä ei tule mitään.

Kuten kokemuksia yleensä, kokemusta tällaisesta tanssista ei pysty kattavasti välittämään ajatuksilla. Kyse on kuitenkin hyvin erilaisesta tavasta tanssia kuin se perinteinen tapa.

Jatkuvassa tunneyhteydessä intentio välittyy molempiin suuntiin ja siksi se mahdollistaa vapaamman liikkeen molemmille, esimerkiksi seuraajan yllättävän viemisen, joka on puolestaan eri asia kuin kinesteettiseen energiaan pohjautuva follower’s takeover. Tunneyhteys mahdollistaa myös vapaamman musiikin tulkinnan seuraajan roolissa tanssivalle, vaikka se ei olekaan tanssin lähtökohta.

Keskeinen havaittava ero tunneyhteyteen pohjautuvassa eli yhteisen liikkeen tanssissa on, että että viennin ja seuraamisen välillä ei ole havaittavaa viivettä.

Jossain itämaisissa traditioissa puhutaan siitä, että ihmisen kolme puolta (äly, liike ja tunteet) toimivat eri nopeuksilla. Ero älyyn pohjautuvan ja liikkeeseen pohjautuvan toiminnan välillä olisi näiden traditioiden mukaan 6000-kertainen.

Eron voi havaita, kun yrittää hallita kehoaan älyllisesti, esimerkiksi opettelemalla uusia askelkuvioista älyn kautta. Tai vielä yksinkertaisemmin, jos yrittää analyyttisellä mielellä kontrolloida kättään kun nostaa lusikkaa pöydältä. Analyyttinen mieli ei yksinkertaisesti sovellu kehon hienomotoriikan kontrollointiin.

Samojen lähteiden mukaan liikkeeseen ja tunteeseen pohjautuvan toiminnan välinen nopeusero olisi samaa suuruusluokkaa, 6000-kertainen. Nopeus analyyttisestä mielestä lähtevän toiminnan ja tunteesta lähtevän toiminnan välillä olisi siis 6000 x 6000 eli 3 600 000. Oma kokemukseni tukee tätä käsitystä.

Tätä nopeuseroa vasten on helpompi ymmärtää, mitä godan-testissä tapahtuu. Opettajalla on ennen lyöntiä intentio lyödä miekalla. Jos oppilas pystyy tuntemaan intention, hän ehtii väistää sillä aikaa kun opettajan intentio muuttuu fyysiseksi liikkeeksi.

![Tanssitapojen nopeuserot](/images/nopeudet.png)
<p style="text-align: center;">Joidenkin itämaisten traditioiden käsitys eri tyyppisen toiminnan nopeuseroista sovellettuna paritanssiin</p>

Kirjassa Inner Game of Tennis puhutaan tästä erosta huippu-urheilijoiden valmennuksen yhteydessä. Esimerkiksi tennislyöntiä treenatessa jää helposti jumiin tilaan, jossa lyönnin hienomotoriikkaa pyrkii koko ajan korjaamaan analyyttisen mielen avulla. Huippu-urheilun tasolla se ei toimi, eikä edes kehon kinesteettinen liike välttämättä riitä, vaan äärimmäisiin suorituksiin voidaan tarvita myös flow-tilaa.

Paritanssissa tätä flow-tilaa nimitetään joskus “tanssitaivaaksi”. Oma kokemukseni on, että useimmille flow-tilaan pääseminen on helpointa nimenomaan tunneyhteyteen perustuvan tanssin kautta. Tämä tuntuu johtuvan siitä, että flow-tilaan päästäksemme meidän täytyy löytää tapoja sille, että egomme alkaa hiljentyä. Se, että keskitymme tanssissa määräysvaltaan, jopa sen reiluun jakautumiseen, ei tunnu ainakaan hiljentävän egoa, ehkä jopa päinvastoin. Siksi on tärkeää, että paritanssista puhuttaisiin tavalla, joka ei sulje pois tätä kolmatta tanssin muotoa.

---
layout: post
title:  Synkroniteetti
description: Synkroniteetti
date:   2023-12-18 12:00:00 +0300
image:  '/images/110.jpg'
seotags: [synkroniteetti]
tags:   [synkroniteetti]
---
Olen loukannut jalkani ja on pitänyt olla vähän varovaisempi tanssissa, vältellä nopeita ja tanssia niitä enemmän sylitanssina. Tansseissa on jäänyt enemmän aikaa tarkkailla omia kokemuksia.

Törmäsin mielenkiintoiseen kirjeenvaihtoon Carl Jungin ja Wolfgang Paulin välillä. Jung on tietenkin yksi psykologian ja Pauli taas teoreettisen fysiikan suurista nimistä. Pauli sai työstään fysiikan Nobelin.

Kirjeistä paljastuu, että Pauli oli Jungin potilas. Kirjeissä he alkoivat yhdessä etsiä yhteneväisyyksiä fysiikan ja ihmismielen välillä. Tällaisilla yleisten lainalaisuuksien etsimisellä on pitkä historia erilaisissa traditioissa. Jäljet elävät vielä nykyaikanakin vaikkapa erilaisissa ilmauksissa, joita on helpompi ymmärtää kun muistaa, että uskonto ja filosofia eivät ole olleet silloin niin erillisiä kuin nykyään. Vaikkapa sanonnalla Jumala loi ihmisen omaksi kuvakseen tarkoitettiin että ihminen on eräänlainen itsenäinen oma maailmankaikkeutensa, mikrokosmos, jossa toimivat samat lainalaisuudet kuin isossa maailmankaikkeudessa, makrokosmoksessa.

Uudemmissa henkisissä traditioissa, joita voi kutsua vaikka New Ageksi, puhutaan paljon energiasta ja käytetään erilaisia kvanttifysiikan käsitteitä. Meille, joiden maailmankuvaa voisi nimittää tieteelliseksi, tällainen hieman löysä kielenkäyttö tuntuu vieraalta. Puhumattakaan siitä, että tällaisia termejä viljelemällä on helppo leimautua sellaiseksi, jonka jutut ovat täysin tuulesta temmattuja.

Samaan aikaan on mielenkiintoista kohdata Paulin ajatuksia, koska teoreettisessa fysiikassa on sallitumpaa yhdistää erittäin tieteellinen lähestymistapa todella korkealentoisiin ajatuksiin, jotka kyseenalaistavat paljon siitä, miten hahmotamme maailmaa. Esimerkiksi miten asiat seuraavat toisiaan, mitä aika ja paikka ovat jne.

On ehkä helpompi nähdä teoreettisesta fysiikasta, ettei se ole tieteen vastaista. Tiede kun pitää sisällään avointa ihmettelyä erilaisia ilmiöitä kohtaan, eikä tiede ole koskaan valmis, vaan koko ajan etenee yritysten ja erehdysten kautta.

Pauli näyttää ajatelleen, että ihmismielen syvemmän ymmärryksen kautta voisi ymmärtää maailmankaikkeuden syvärakenteita tavalla, joihin pelkillä teoreettisen fysiikan pohdinnoilla ei välttämättä pääse käsiksi. Jung puolestaan ammensi syvärakenteiden ymmärrykseen viisauksia erilaisten uskontojen ja filosofioiden traditioista.

Iso osa kirjeenvaihdosta on sellaista, joka menee ainakin minulta heittämällä yli hilseen. Mutta se, mistä Jung ja Pauli kirjoittavat, tuntuu resonoivan omiin kokemuksiini tanssissa, ja aivan erityisesti siihen mistä itse käytän nimitystä tunneyhteys. He puhuivat synkroniteetistä, vaikka käsitteellä on nykyään vähän hörhö vivahde. Pauli oli kuitenkin henkeen ja vereen tiedemies.

Jung kirjoitti paljon muurahaiskeoista. Nykyajattelun valossa muurahaiset eivät ole samalla tavalla tietoisia kuin vaikkapa ihmiset. Muurahaiset tuntuvat kuitenkin pystyvän hyvin monimutkaiseen yhteistoimintaan. Voimme jopa ajatella että muurahaiskeon muurahaisten yhteistyö on niin tiivistä, että niitä on järkevämpää ajatella eräänlaisena isompana organismina. Analogisesti, ihminen koostuu kehon osista, ja nämä puolestaan soluista. Voimme siis ajatella, että ihmisen solut toimivat yhteistyössä tavalla, joka muodostaa isomman organismin, ihmisen.

Samaa ilmenee muillakin eläimillä, esimerkiksi kalat ja linnut muodostavat parvia, jotka näyttävät visuaalisesti siltä kuin ne toimisivat yhtenä organismina. Nykyisin ajatellaan tällaisen isomman muodostelman syntyvän esim. kaloilla niiden kyljissä olevien neurosolujen avulla. Neurosolut kopioivat muiden solujen, kaloilla naapurikalan, toimintaa. Yleisesti hyväksyttyä tieteellistä teoriaa joka selittäisi vaikkapa muurahaisten monimutkaista yhteistoimintaa ei ole kuitenkaan vielä olemassa.

[![Massive School of Fish](/images/massive-school-of-fish-preview.png))](https://www.youtube.com/watch?v=aSnKX1Hz3tY "Massive School of Fish")

Ilmiselvänä erona muurahaiskekoon on tietenkin se, että meille muurahaiset ilmiselvästi näyttävät erillisiltä yksilöiltä, samaan tapaan kuin ihmiset. Mikä siis yhdistää muurahaiskeon muurahaisia? Yhdistävä tekijä on meille näkymätön. Jung ja Pauli näyttävät ajatelleen, että tietyssä mielessä voimme sanoa, että niillä on jonkinlainen yhteinen näkymätön ydin.

Kun saamme kokea tanssissa tunneyhteyden, vastaavalla tavalla vaikuttaa muodostuvan jotain, joka on enemmän kuin kumpikaan tanssija erikseen, 1+1=3. Ja voin kokea olevani osa tanssiparia, jolla on jonkinlainen yhteinen näkymätön ydin, joka voi olla jotain samanlaista kuin muurahaiskeon muurahaisilla. Emme voi havaita ydintä suoraan, mutta voimme nähdä sen lopputuloksen, yhdessä syntyneessä tanssissa.

Erotuksena muurahaiskekoon, tanssissa voimme itse tuntea sen, miltä tuntuu olla osana tuollaista yhteyttä. Uskon, että monet jakavat kokemuksen, että yhteys tuntuu hyvältä, joka kiteytyy ilmaukseen tanssitaivas. Tätä voi toki selittää osin liikunnan ja halauksen vapauttamilla mielihyvähormoneilla.

Itelleni kokemuksessa on kuitenkin jotain muutakin, jota on vaikeaa kuvailla sanoilla. Ehkä voisi sanoa, että jos pääsen tanssikuplaan, kokemukseni todellisuudesta muuttuu jollain tavalla hienojakoisemmaksi. Samanlaisia kokemuksia voi syntyä esimerkiksi meditaatiossa.
